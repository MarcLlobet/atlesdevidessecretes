---
author: marcllm
category:
  - uncategorized
cover:
  alt: IMG-20250310-WA0010
  image: /atlesdevidessecretes/wp-content/uploads/2025/03/img-20250310-wa0010.jpg
date: "2025-03-11T00:40:51+00:00"
guid: https://atlesdevidessecretes.wordpress.com/2025/03/10/avintura/
title: Set d'avintura
url: /2025/03/10/avintura/

---
Apuntíssim de culminar un viatge de gairebé nou mesos, deixo pel final una visita que s'ha fet esperar.

Després d'avisar amb nou mesos d'antelació, els preparatius s'han estat gestant i tots teniem els nervis movent-se al ventre. Aquest passat dissabte tocava conèixer una part de família brasilenya.

La nomenclatura dels parentius em costa força, però en aquest cas una cosina per part del meu avi matern, m'esperava al costat de l'estadi olímpic de Rio de Janeiro, al barri de Tijuca.

Un dels germans del meu avi, va marxar a l'aventura. En plena postguerra i amb la fam que ja hem oblidat que es passava, l'Alfons va creuar l'Atlàntic amb ganes d'un futur fructífer. La terra promesa, en aquest cas, era Brasil.

El 1951 començava una nova etapa per la família, que ben aviat tindria una branca de l'arbre genealògic plantada a l'altre continent. Els fills del matrimoni Alfons-Margarita, i la seva respectiva família és a qui he visitat en aquest dinar de dissabte.

L'Ivette, concretament, la coneixia personalment. Havia passat a saludar un dia feia vint anys. Recordo el dia i recordo no saber qui era aquella dona. Correspondre amb una visita, encara que sigui vint anys més tard, ho veia apropiat.

Va ser una sensació extranya, aparèixer nou a una família, com si fós el nou gos adoptat. Però no, jo tenia un justificant. La foto de fa vint anys, junt a la responsable d'unir les tiges familiars en aquell dinar.

La part carioca de la familia em mirava amb curiositat. En broma, deia que conservava els gens aventurers que, setanta anys enrere, havien fet que ara ells fossin allà.

Jo me'ls mirava pensant com els llaços  de sang s'escampen pel món creuant fronteres i cultures. Així com, en un exercisi de mirar enrere, quin podia haver sigut el trajecte que hauràn recorregut els meus avantpassats.

L'Ivette i família em va tractar molt bé. Tant, com algú que sap el que és haver fet una visita així, vint anys abans.

Potser, malgrat la distància, d'aquí vint anys, rebrem alguna visita des de Brasil. Esperem que sigui més aviat.
